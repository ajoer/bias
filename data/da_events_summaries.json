{"Sk\u00e6ndsels-talen": "Sk\u00e6ndsels-talen (engelsk: The Infamy Speech) blev holdt den 8. december 1941, af den amerikanske pr\u00e6sident Franklin D. Roosevelt, dagen efter det japanske angreb p\u00e5 Pearl Harbor p\u00e5 Hawaii.\nI l\u00f8bet af en time efter talen havde USA's Kongres vedtaget en formel krigserkl\u00e6ring mod Japan og officielt bragt USA ind i 2. Verdenskrig. Talen er en af de mest ber\u00f8mte amerikanske politiske taler i det 20. \u00e5rhundrede.", "Tear down this wall": "Tear down this wall er et meget ber\u00f8mt citat, sagt af dav\u00e6rende amerikanske pr\u00e6sident Ronald Reagan i en tale ved Berlinmuren 12. juni 1987. Det var en direkte opfordring til Mikhail Gorbatjov (Sovjetunionens leder), om at rive Berlinmuren ned, og dermed sikre st\u00f8rre frihed i Sovjetblokken, der l\u00e5 bag jernt\u00e6ppet.", "Schuman-erkl\u00e6ringen": "Schuman-erkl\u00e6ringen eller Schuman-planen var et forslag, som udenrigsministeren i Frankrig Robert Schuman pr\u00e6senterede den 9. maj 1950. Den viste, hvordan kul- og st\u00e5lindustrien i Frankrig gennem f\u00e6lles kontrol kunne samarbejde med de tilsvarende industrier i Vesttyskland . Fordi kul- og st\u00e5lindustrien er krigsindustriens base, skulle den f\u00e6lles kontrol sikre den fremtidige fred i Europa. Organisationen skulle v\u00e6re \u00e5ben for andre stater. Hans forslag blev gennemf\u00f8rt i 1951, hvor Belgien, Frankrig, Nederlandene, Luxembourg, Italien og Vesttyskland underskrev EKSF-traktaten.\nDen 23. juli 1952 tr\u00e5dte EKSF-traktaten i kraft, og Det Europ\u00e6iske Kul- og St\u00e5lf\u00e6llesskab var dermed en realitet.\nSchuman-erkl\u00e6ringen er startskuddet til EU, og den f\u00e5r opm\u00e6rksomhed hvert \u00e5r d. 9. maj p\u00e5 Europadagen.", "Sportpalasttalen": "Sportpalasttalen eller Den totale krig-talen var en tale, som den tyske propagandaminister Joseph Goebbels holdt i Berliner Sportpalast til at stort, men n\u00f8je udvalgt publikum den 18. februar 1943, da 2. verdenskrig var begyndt at g\u00e5 d\u00e5rligt for Nazityskland.", "Gettysburg-talen": "Gettysburg-talen er den mest ber\u00f8mte af den amerikanske pr\u00e6sident Abraham Lincolns taler og en af de mest citerede i Amerika. Den blev holdt ved indvielsen af soldaterkirkeg\u00e5rden i Gettysburg i Pennsylvania om eftermiddagen den 19. november 1863 under Den Amerikanske Borgerkrig fire og en halv m\u00e5ned efter Slaget ved Gettysburg, som betegnes som krigens vendepunkt. \nLincolns omhyggeligt udformede bem\u00e6rkninger, som slet ikke var dagens hovedtale, blev efterh\u00e5nden anerkendt som en af de st\u00f8rste taler i Amerikas historie. P\u00e5 lige over to minutter omtalte Lincoln principperne om lighed mellem mennesker \u2013 som beskrevet i Uafh\u00e6ngighedserkl\u00e6ringen \u2013 og omdefinerede borgerkrigen fra blot at handle om at bevare Unionen til ogs\u00e5 at v\u00e6re en frihedens genf\u00f8dsel, som ville bringe sand lighed til alle borgere, uanset hvilken stat de boede i og en regering af folket, ved folket og for folket \u2013 eller om man vil: frihed, lighed og demokrati. \nMed begyndelsen \u201dFor fire snese og syv \u00e5r siden\u201d refererede Lincoln til den amerikanske uafh\u00e6ngighedserkl\u00e6ring og beskrev ceremonien i Gettysburg som en anledning til ikke bare at indvie kirkeg\u00e5rden, men ogs\u00e5 til at indvie de levende i kampen for at sikre en fortsat regering af folket, ved folket og for folket. \nSelvom talen har en fremtr\u00e6dende plads i historien, er der nogen uenighed om, hvad Lincoln rent faktisk sagde. Der findes fem manuskripter til talen, og de afviger fra hinanden p\u00e5 en r\u00e6kke punkter, ligesom der ogs\u00e5 er afvigelser i avisernes gengivelser af talen.", "Grito de Dolores": "Grito de Dolores var Miguel Hidalgos opfordring til g\u00f8re Mexico uafh\u00e6ngig.  Talen blev holdt den 16. september 1810 i byen Dolores, t\u00e6t p\u00e5 Guanajuato.  Titlen p\u00e5 talen er p\u00e5 spansk et ordspil, da \"Grito de Dolores\" kan betyde b\u00e5de \"R\u00e5bet fra (byen) Dolores\" og \"Et r\u00e5b af smerte\", der udtrykker den smerte, som det spanske styre p\u00e5drog Mexico.\nHidalgo ringede med kirkeklokken for at samle sin menighed, hvorefter han opfordrede til at Mexico blev gjort uafh\u00e6ngig, at alle spaniere i Mexico blev sendt i eksil eller arresteret, og endte med at udbryde \"Mexicanos, viva M\u00e9xico!\" (\"Mexicanere, l\u00e6nge leve Mexico!\").\nMexicos uafh\u00e6ngighed blev anerkendt af den spanske vicekonge i 1821.  Siden da har Mexicos pr\u00e6sident hvert \u00e5r kl. 23.00 om aftenen den 15. september, haft tradition for at ringe med Hidalgos klokke (nu i Nationalpaladset p\u00e5 Z\u00f3calo'en i Mexico City) samt gentaget Hidalgos ord.", "Ich bin ein Berliner": "\"Ich bin ein Berliner\" er en vending, der stammer fra den amerikanske pr\u00e6sident John F. Kennedy.\nUnder en europarejse kom han 26. juni 1963 til Berlin, hvor han blev modtaget af overborgmester Willy Brandt. P\u00e5 r\u00e5dhuset i Vestberlin (Rathaus Sch\u00f6neberg) holdt han en tale til en enorm menneskem\u00e6ngde, der var forsamlet p\u00e5 Rudolph Wilde Platz.\nI talen indgik s\u00e6tningen: Ich bin ein Berliner 2 gange:\n\nTwo thousand years ago the proudest boast was \"civis Romanus sum.\" Today, in the world of freedom, the proudest boast is \"Ich bin ein Berliner\"\nFor to tusind \u00e5r siden var det stolteste, et menneske kunne sige: \"civis Romanus sum\" (jeg er romersk borger). I dag, i frihedens verden, er det stolteste ord: Jeg er en berliner.All free men, wherever they may live, are citizens of Berlin, and, therefore, as a free man, I take pride in the words Ich bin ein Berliner\nAlle frie mennesker er borgere i Berlin, hvor de end lever, og som fri mand siger jeg derfor med stolthed disse ord: Jeg er en berliner.", "Posen-talen": "Posen-talen er en tre timer lang tale, som lederen af SS Reichsf\u00fchrer-SS Heinrich Himmler den 4. oktober 1943 holdt i Posen ved en konference for forsamlede SS-Gruppenf\u00fchrer. Talen, som havde titlen Rede zu den SS F\u00fchrern (\"Tale til SS f\u00f8rerne\"), fremlagde Himmlers synspunkter p\u00e5 udryddelsen af j\u00f8der og andre, s\u00e5som slavere, som blev anset for fjender af Det tredje Rige.", "Pro Caelio": "Pro Caelio er en af de mest ber\u00f8mte overlevende taler, som den romerske taler/foredragsholder Cicero holdt i 56 f.Kr.. Talen var forsvaret for Marcus Caelius Rufus, der var anklaget for en r\u00e6kke forhold, bl.a. tilskyndelse til opr\u00f8r, tyveri, mord p\u00e5 en diplomat, forgiftning af Clodia.\nCaelius var elsker til den notoriske Clodia, s\u00f8ster til Publius Clodius Pulcher, Ciceros fjende, som ogs\u00e5 var anklageren. Cicero karakteriserede anklagepunkterne mod Caelius som h\u00e6vn fra sk\u00f8r kvinde, og fik udf\u00f8rt et effektivt karaktermord p\u00e5 Clodia.\n\nEn roman, Pro Caelio af Stephen Ciraolo, er baseret p\u00e5 baggrunden af historien af den originale Pro Caelio.", "I Have a Dream": "For alternative betydninger, se I Have a Dream (flertydig). (Se ogs\u00e5 artikler, som begynder med I Have a Dream)\n\"I Have a dream\" (direkte overs\u00e6ttelse: Jeg har en dr\u00f8m) er den popul\u00e6re betegnelse for den tale, Martin Luther King holdt i 1963 i Washington D.C. i forbindelse med den store borgerrettighedsmarch \"March on Washington for Jobs and Freedom.\" Talen, hvor King udlagde sine dr\u00f8mme og visioner om en fremtid i USA hvor alle, uanset race, kan leve sammen i harmoni som ligev\u00e6rdige borgere, blev holdt foran mere end 200.000 tilh\u00f8rere og regnes for at v\u00e6re en af de mest betydningsfulde taler nogensinde. En gruppe forskere har p\u00e5 baggrund af analyser af den effekt og virkning udvalgte taler har haft p\u00e5 det amerikanske samfund, udn\u00e6vnt \"I Have a Dream\" som det 20. \u00e5rhundredes vigtigste amerikanske tale.Talen, der blev holdt ved Lincoln Memorial d. 28. august 1963, anses ofte for at v\u00e6re et retorisk skoleeksempel. Den griber tilbage til en tradition for afro-amerikansk retorik og b\u00e6rer pr\u00e6g af Martin Luther Kings erfaringer som pr\u00e6st i baptistkirken. I 2003 blev der lagt en mindesten p\u00e5 det sted, Martin Luther King stod, da han holdt sin tale i 1963, og i 2011 indviedes mindesm\u00e6rket Martin Luther King Memorial p\u00e5 National Mall, Washington, D.C."}